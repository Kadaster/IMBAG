## Afbakening van verblijfsobjecten

![](https://github.com/kadaster/imbag/blob/master/inwinningsregels/verblijfsobject_beslisboom.png)

### START

Voor deze beslisboom deelt de bronhouder een pand of een reeks van panden op in een of meerdere ruimten en toetst elk van deze ruimten afzonderlijk aan de definitie van een verblijfsobject.

Bij het opdelen van panden in ruimten zoekt de bronhouder naar de kleinste eenheid van gebruik. Hierbij redeneert de bronhouder van binnen naar buiten. De binnenste eigen toegang bepaalt waar een verblijfsobject begint, mits de ruimte achter deze toegang voldoet aan de definitie van een verblijfsobject.

Het is voor de afbakening van verblijfsobjecten niet relevant of panden geheel of gedeeltelijk op een of meerdere ligplaatsen of standplaatsen of een combinatie van beide staan.

Voor de praktijk van de BAG is het gewenst om bijvoorbeeld een garage naast een woning anders te kunnen behandelen wanneer er een bed staat, dan wanneer deze is ingericht voor een bedrijf. Vanuit informatiekundig oogpunt vraagt dit om aparte verblijfsobjectklassen per gebruiksdoel. Maar omdat dat het gebruik van de BAG minder eenvoudig zou maken, weegt de waarde van attributen, zoals het gebruiksdoel, wel mee bij de afbakening van objecten.

### 1. Betreft de ruimte een of meerdere binnenruimten binnen een of meerdere panden?

Een verblijfsobject is een eenheid van gebruik die bestaat uit een of meerdere binnenruimten binnen een of meerdere panden.

Verblijfsobjecten zijn bij de totstandkoming van een pand altijd volledig gelegen binnen dat pand. Na een verbouwing kan een verblijfsobject zich wel uitstrekken over meerdere aaneengesloten panden.

De binnenruimten van een verblijfsobject moeten voldoen aan de definitie van een binnenruimte volgens NEN 2580:2007 en daarom een dichte bouwkundige scheidingsconstructie hebben op het grensvlak met de bodem.

_Definities uit NEN 2580:2007 zijn overgenomen met toestemming van NEN te Delft, www.nen.nl._

### 2. Is er bij de ruimte sprake van aaneengesloten samenhangend gebruik?

Bij een verblijfsobject staat het samenhangende gebruik van een ruimte centraal. Er dient in ruimtelijke zin sprake te zijn van een eenheid van gebruik. Een verblijfsobject moet daarom exclusief beschikken over alle basisvoorzieningen die zijn vereist voor alle van overheidswege toegestane gebruiksdoelen van het verblijfsobject. Een verblijfsobject met meerdere gebruiksdoelen moet de basisvoorzieningen hebben die nodig zijn voor elk van deze gebruiksdoelen, maar de basisvoorzieningen hoeven binnen een verblijfsobject niet meervoudig aanwezig te zijn.

Per gebruiksdoel zijn de minimaal vereiste basisvoorzieningen:
- Kantoorfunctie: water, toilet.
- Logiesfunctie: keuken, douche, toilet.
- Woonfunctie: keuken, douche, toilet.

Voor de andere gebruiksdoelen zijn geen nadere vereisten gedefinieerd.

De basisvoorzieningen houden in dat een verblijfsobject tezamen met alle nabijgelegen dienstbare ruimten die onlosmakelijk zijn verbonden met en exclusief ondersteunend zijn aan het verblijfsobject, minimaal moet beschikken over:
- Water: aansluitingen voor drinkwater of huishoudwater en voor grijs of zwart afvalwater.
- Keuken: de basisvoorziening water (met een aansluiting voor drinkwater) en een aansluiting voor energie en ruimte voor het opstellen van keukenmeubelen.
- Douche: de basisvoorziening water en ruimte voor het opstellen van een douche en/of bad en een aansluiting voor energie.
- Toilet: de basisvoorziening water (deze moet geschikt zijn voor zwart afvalwater) en ruimte voor het opstellen van een toilet. 

De afbakening gaat ervan uit dat vereiste basisvoorzieningen niet aanwezig hoeven te zijn binnen het verblijfsobject, maar zich ook mogen bevinden in een nabijgelegen binnenruimte (bijvoorbeeld toilet aan de overkant van een gedeelde verkeersruimte), mits dat een dienstbare ruimte is die exclusief ondersteunend is aan het verblijfsobject. Zo’n nabijgelegen binnenruimte maakt geen deel uit van het verblijfsobject en wordt op grond van stap 7 ook niet afgebakend als verblijfsobject en telt dus nergens mee in de gebruiksoppervlakte.

De binnenruimten van een verblijfsobject moeten onderling binnendoor bereikbaar zijn. Tenzij sprake is van delen van een pand die rechtstreeks tegen een ander deel aangebouwd zijn en daar exclusief dienstbaar aan zijn, zoals beschreven bij stap 2 van de pandafbakening.

#### Issues bij stap 2

- De uitwerking van deze stap gaat ervan uit dat vereiste basisvoorzieningen niet aanwezig hoeven te zijn binnen het verblijfsobject, maar zich ook mogen bevinden in een nabijgelegen binnenruimte (toilet aan de overkant van een gedeelde verkeersruimte), mits dat een dienstbare ruimte is die onlosmakelijk is verbonden met en exclusief ondersteunend is aan het verblijfsobject. Zo’n nabijgelegen binnenruimte maakt geen deel uit van het verblijfsobject en wordt op grond van stap 7 ook niet afgebakend als verblijfsobject en telt dus nergens mee in de gebruiksoppervlakte. Op grond van de huidige tekst bij stap 2 tellen eventuele basisvoorzieningen in zulke binnenruimten wel mee voor de toets van basisvoorzieningen.
- Is dit een aanscherping of wijziging in de oppervlakteberekening bij dit soort gevallen?
- De vraag moet worden beantwoord of een nabijgelegen basisvoorziening in hetzelfde pand moet liggen of dat een ander pand of bouwwerk ook mag. Idem indien een verblijfsobject in meerdere panden. Mag bijvoorbeeld een toilet achterin de tuin?

### 3. Is de ruimte ontsloten via een eigen toegang vanaf de openbare weg, een eigen erf en/of een gedeelde verkeersruimte of geldt er een specifieke regel?

Een verblijfsobject moet beschikken over een of meerdere eigen toegangen aan de openbare weg, een eigen erf en/of een gedeelde verkeersruimte.

De minister die verantwoordelijk is voor de BAG, kan regels voorschrijven voor het ontsluiten van specifieke verblijfsobjecten anders dan via een eigen afsluitbare toegang vanaf de openbare weg, een eigen erf en/of een gedeelde verkeersruimte.

Bij de vaststelling van dit informatiemodel bestaan zulke specifieke regels alleen voor: ziekenhuizen, twee-over-een-trapwoningen, zorgcomplexen, studentencomplexen en recepties bij de toegang van een gebouw. In deze specifieke situaties mag een verblijfsobject zijn ontsloten via een eigen toegang naar een ander verblijfsobject.

#### Specifieke regel voor ziekenhuizen

_”Een ziekenhuis als geheel zal in het algemeen als één verblijfsobject aangemerkt worden. [...] De gebruikelijke situatie zal zijn, dat een groot ziekenhuis beschouwd wordt als één pand met één verblijfsobject. [...] Eventuele inpandige zelfstandige ruimten (zoals bijvoorbeeld een zelfstandig afsluitbaar restaurant of een zelfstandig functionerende en afsluitbare praktijk voor fysiotherapie) worden als verblijfsobject onderscheiden mits ze beschikken over een eigen toegang (vanaf de openbare weg, een erf of een gedeelde verkeersruimte). Dat geldt ook als de toegang tot deze ruimte loopt via een hal of gang van het ziekenhuis. Bekeken vanuit de zelfstandige praktijkruimte of restaurant in het ziekenhuis functioneren de hal en de gangen van het ziekenhuis als gedeelde verkeersruimte. Ruimtes voor specialistische artsen en poliklinieken worden beschouwd als integraal onderdeel van het ziekenhuis en worden niet als verblijfsobjecten afgebakend.”_

#### Specifieke regel voor twee-over-een-trapwoningen

_”Een type woning dat in oude kernen soms voorkomt, zijn de twee-over-één-trap woningen. In een twee-over-één-trap woning moet men via het trappenhuis de (hal van de) woning van iemand anders doorkruisen om de eigen woning te bereiken. Er is geen sprake van een eigen afsluitbare toegang vanaf de openbare weg of een gedeelde verkeersruimte. Volgens de definitie van verblijfsobjecten zouden deze eenheden geen verblijfsobjecten zijn. In deze gevallen is dat ongewenst en wordt een uitzondering op de definitie gemaakt: de eenheden bij een twee-over-één-trap woning worden wel als afzonderlijke verblijfsobjecten afgebakend.”_

#### Specifieke regel voor zorgcomplexen

_„Het kan zijn dat een gedeelte van het complex per kamer zal worden afgebakend, terwijl een ander deel één verblijfsobject vormt, dat dan bestaat uit bijvoorbeeld een bijeenkomstruimte, verpleegkamers, keuken en dergelijke. Daarbij kan zich de situatie voordoen dat de hal en gang van het grote verblijfsobject ook dienen als gedeelde verkeersruimte ter ontsluiting van de los afgebakende kamers.”_

#### Specifieke regel voor studentencomplexen

_„Een deel van een verblijfsobject kan tegelijkertijd dienen als gedeelde verkeersruimte voor andere verblijfsobjecten. Het begrip ‘gedeelde verkeersruimte’ is in de definitie opgenomen om duidelijk te maken dat een eenheid geen eigen ingang aan de straat hoeft te hebben om een verblijfsobject te zijn. Het begrip sluit niet uit dat een gedeelde verkeersruimte onderdeel is van een ander VBO. Het opnemen van de gedeelde verkeersruimte in de definitie van verblijfsobjecten heeft een verruiming van de definitie als doel en geen beperking.”_

#### Specifieke regel voor recepties bij de toegang van een gebouw
_Als een ruimte met een receptie voldoet aan de definitie van een verblijfsobject, dan wordt deze ruimte afgebakend als verblijfsobject. Als het afbakenen van de ruimte met de receptie tot gevolg zou hebben dat andere ruimten hun eigen toegang tot de openbare weg, een eigen erf en/of een gedeelde verkeersruimte kwijtraken en alleen daardoor niet meer zelfstandig aan de definitie van een verblijfsobject voldoen, dan dient het verblijfsobject met de receptie als ontsluiting voor de daarachter gelegen verblijfsobjecten._

### 4. Is de ruimte dermate groot dat een persoon er duurzaam kan verblijven?

Een verblijfsobject is voor mensen toegankelijk en heeft voldoende stahoogte voor een volwassen persoon met een gemiddeld postuur. 

Een verblijfsobject moet beschikken over een of meerdere verticale toegangsdeuren. Een ruimte die uitsluitend beschikt over andersoortige toegangen, zoals een horizontaal toegangsluik, wordt niet als verblijfsobject afgebakend.

### 5. Heeft de ruimte een afsluitbare toegang?

Een verblijfsobject moet exclusief te gebruiken zijn. Alle toegangen van een verblijfsobject moeten daarom afsluitbaar zijn. Er hoeven geen deuren, sloten en dergelijke aanwezig te zijn, mits deze wel kunnen worden geplaatst zonder de bouwkundige constructie aan te passen.

Omdat een gedeelde verkeersruimte een gemeenschappelijke ruimte is die niet exclusief ten dienste staat van enig verblijfsobject, kan deze nooit deel uitmaken van een verblijfsobject.

### 6. Kan de ruimte onderwerp zijn van goederenrechtelijke rechtshandelingen?

Een ruimte die niet onderwerp kan zijn van goederenrechtelijke rechtshandelingen, zoals koop en verkoop, bijvoorbeeld een hotelkamer, een slaapruimte in een verzorgingshuis of een cel in een gevangenis, kan geen verblijfsobject zijn.

### 7. Is de ruimte dienstbaar aan een nabijgelegen verblijfsobject, standplaats of ligplaats?

De binnenruimten van bouwwerken die tezamen een ondeelbare eenheid vormen in de afbakening van panden omdat ze bestaan uit een of meerdere dienstbare aangebouwde bouwwerken en het bouwwerk waarmee deze onlosmakelijk zijn verbonden en waaraan deze exclusief ondersteunend dienstbaar zijn en waartegen de dienstbare bouwwerken rechtstreeks zijn aangebouwd, vormen bij de totstandkoming van het bouwwerk tezamen ook een ondeelbare eenheid in de afbakening van verblijfsobjecten als de dienstbare bouwwerken onlosmakelijk zijn verbonden met en exclusief ondersteunend zijn aan het bouwwerk waaraan ze dienstbaar zijn {deze tussenzin is al omvat in stap 2 van de beslisboom pandafbakening, waar staat dat het bouwwerk exclusief was bedoeld om ten dienste te staan van...}, ongeacht of een of meerdere van de binnenruimten alleen buitenom kunnen worden bereikt door in de openlucht te komen (al dan niet onder een overkapping). Een garagebox die tegen een woning is aangebouwd, maakt bijvoorbeeld samen met de woning deel uit van hetzelfde verblijfsobject als beide samen deel uitmaken van hetzelfde pand en de garagebox ondersteunend is aan het wonen in deze woning.

Een dienstbare ruimte die onlosmakelijk is verbonden met en exclusief ondersteunend is aan een nabijgelegen verblijfsobject waartegen het niet rechtstreeks is aangebouwd of aan een nabijgelegen standplaats of ligplaats, wordt niet als verblijfsobject afgebakend, bijvoorbeeld een kelderbox bij een flatwoning.

Andere nabijgelegen {hoeft niet, want niet-nabijgelegen komt sowieso al in aanmerking} dienstbare ruimten worden afgebakend als verblijfsobject als ze aan de definitie van een verblijfsobject voldoen, bijvoorbeeld garageboxen onder of bij een flatgebouw of afgelegen stallen.

Een ruimte die niet langer dienstbaar is, ongeacht of deze zich bevindt in een aangebouwd bouwwerk of niet, wordt afgebakend als verblijfsobject als deze voldoet aan de definitie van een verblijfsobject, bijvoorbeeld als een vrijstaande schuur bij een boerderij wordt omgebouwd tot kampeerboerderij.

### 8. Is de ruimte de kleinste eenheid die aan alle criteria voldoet?

Een verblijfsobject moet ondeelbaar zijn en mag bij de afbakening niet kunnen worden opgedeeld in kleinere eenheden die elk afzonderlijk aan de definitie van een verblijfsobject voldoen.

### 9. Betreft de ruimte een uitzondering?

Voor de afbakening van verblijfsobjecten geldt bij de vaststelling van dit informatiemodel een uitzondering:

- Meerdere afgelegen ruimten bij elkaar:
	Als er meerdere afgelegen dienstbare ruimten, zoals stallen, schuren, kassen, garageboxen of schaapskooien, bij elkaar liggen en deze functioneel bij elkaar horen en een of meerdere van deze ruimten afzonderlijk kan voldoen aan de definitie van een verblijfsobject, dan wordt slechts een van deze ruimten afgebakend als verblijfsobject. Als de ruimten (deels) niet functioneel bij elkaar horen, dan geldt deze uitzondering per cluster van ruimten die functioneel bij elkaar horen. Er worden in totaal evenveel verblijfsobjecten afgebakend als dat er clusters worden onderscheiden.

### 10. Baken de ruimte af als verblijfsobject

Deze ruimte voldoet aan de BAG-definitie van een verblijfsobject.

Bij het samenvoegen of splitsen van verblijfsobjecten worden de bestaande verblijfsobjecten ingetrokken en ontstaan er altijd een of meerdere nieuwe verblijfsobjecten (zie hoofdstuk 3.6.2).

### 11. De ruimte is geen verblijfsobject

Hoewel deze ruimte op zichzelf geen verblijfsobject is, kan het wel geheel of gedeeltelijk onderdeel zijn van een verblijfsobject of, opgeknipt in delen, onderdeel zijn van meerdere verblijfsobjecten.

### KLAAR
