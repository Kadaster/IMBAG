## Afbakening van panden

![](https://github.com/kadaster/imbag/blob/master/inwinningsregels/pand_beslisboom.png)

### START

Voor deze beslisboom deelt de bronhouder een bouwkundige constructie op in een of meerdere bouwwerken en toetst deze elk afzonderlijk aan de definitie van een pand.
Het is voor de afbakening van panden niet relevant of een bouwwerk geheel of gedeeltelijk op :een of meerdere ligplaatsen of standplaatsen of een combinatie van beide staat.

### 1. Was het bouwwerk bij de totstandkoming een bouwkundig-constructief zelfstandige eenheid?

Het is voor het beantwoorden van deze vraag niet nodig om constructieberekeningen te maken of bouwkundige scheidingsconstructies te onderzoeken. Een bouwwerk is een bouwkundig-constructief zelfstandige eenheid als het slopen ervan redelijkerwijs geen aangrenzende bouwkundige constructies zal doen instorten. Elk bouwwerk dat onderdeel uitmaakt een serie van naast elkaar gebouwde en overwegend gelijkvormige bouwwerken, wordt geacht een bouwkundig-constructief zelfstandige eenheid te zijn.

Een doorgang die een bouwwerk verbindt met een ander bouwwerk, waardoor dat andere bouwwerk binnendoor kan worden bereikt zonder in de openlucht te komen (al dan niet onder een overkapping), bijvoorbeeld een tussendeur of een gedeelde verkeersruimte of een loopbrug, is niet relevant voor de beoordeling van de constructieve zelfstandigheid van de verbonden bouwwerken.

Een bouwkundig-constructief onzelfstandige verbinding tussen bouwkundig-constructief zelfstandige bouwwerken, bijvoorbeeld een loopbrug, wordt uitsluitend afgebakend als deze niet alleen is bedoeld of wordt gebruikt voor het verplaatsen van mensen of goederen op een hoogte boven de grond. Een dergelijke onzelfstandige verbinding wordt afgebakend als een deel van een van de verbonden bouwwerken.

Bouwwerken die deels over elkaar zijn gebouwd, maar wel onafhankelijk van elkaar bouwkundig-constructief zelfstandig zijn, worden onafhankelijk van elkaar afgebakend.

### 2. Was het bouwwerk bij de totstandkoming een functioneel zelfstandige eenheid?

Een pand huisvest bij de totstandkoming nul, een of meerdere gehele verblijfsobjecten. Daarna mag een verblijfsobject wel in meerdere panden liggen, omdat de afbakening van bestaande panden niet wordt aangepast bij het samenvoegen van verblijfsobjecten.

Als een bouwwerk rechtstreeks tegen een bouwwerk is aangebouwd, is dit geen afzonderlijk pand als dit bij de totstandkoming daarmee onlosmakelijk verbonden is en exclusief ondersteunend is daaraan. Het maakt hierbij niet uit of:
- Het dienstbare bouwwerk bouwkundig-constructief zelfstandig is;
- Het dienstbare bouwwerk later werd gebouwd dan het bouwwerk waaraan het dienstbaar is;
- Het dienstbare bouwwerk alleen buitenom kan worden bereikt door in de openlucht te komen (al dan niet onder een overkapping);
- De bouwwerken deels ook tegen andere bouwwerken zijn aangebouwd;
- Er ook andere dienstbare bouwwerken ten dienste staan van hetzelfde bouwwerk.

Dergelijke aangebouwde bouwwerken die exclusief ten dienste staan van hetzelfde bouwwerk, vormen tezamen met het bouwwerk waaraan ze ten dienste staan een ondeelbare eenheid in de afbakening van panden.

### 3. Is het bouwwerk direct met de aarde verbonden?

Een pand moet een directe constructieve verbinding met de aarde hebben. Het geheel of gedeeltelijk stapelen van panden kan uitsluitend als al deze panden onafhankelijk van elkaar bouwkundig-constructief zelfstandig zijn.

### 4. Is het bouwwerk duurzaam met de aarde verbonden? 

Een bouwwerk kan geen pand zijn als het naar aard en constructie als geheel verplaatsbaar is. Het is verplaatsbaar als het zonder scheiding van integrerende onderdelen die tezamen het bouwwerk vormen, kan worden aangevoerd, verplaatst of afgevoerd. Elementen die zijn toegevoegd aan een bouwwerk dat op zichzelf verplaatsbaar is (zoals een tochtportaal voor de ingang van een stacaravan) zijn geen integrerende onderdelen. Dergelijke toevoegingen zijn niet verweven met het geheel, omdat na het verwijderen ervan nog steeds een geheel overblijft dat op zichzelf kan functioneren.

Ook een bouwwerk dat naar het oordeel van de gemeente bij de totstandkoming is bedoeld om slechts tijdelijk te bestaan, wordt niet afgebakend als pand, tenzij het algemeen belang anders verlangt. Als de reden om een tijdelijk bouwwerk niet af te bakenen verandert, kan dat bouwwerk alsnog in aanmerking komen om te worden afgebakend als pand.

### 5. Is het bouwwerk volledig door wanden omsloten en heeft het een dichte dakconstructie?

Een pand moet bij de totstandkoming over de volledige hoogte zijn omsloten door wanden en een dichte dakconstructie hebben.

Beweegbare delen in de gevel, het dak of de laagstgelegen vloer, zoals deuren en ramen, te openen lichtkappen en kruipluiken worden volgens NEN 2580:2007 niet als permanente openingen beschouwd. Hetzelfde geldt voor ventilatieopeningen en -kanalen in de gevel, in het dak of in de vloer, zelfs als deze niet afsluitbaar zijn. Hekken, roosterwerken en gaasafzettingen zijn wel permanente openingen.

Een pand hoeft geen dichte vloerconstructie te hebben op het grensvlak met de bodem (waaronder oppervlaktewater). Niet-afsluitbare openingen zijn toegestaan, bijvoorbeeld voor een trap of een andere voorziening voor verticaal verkeer die permanent via de vloer in verbinding staat met buiten of voor de ligplaatsen in een botenhuis.

_Definities uit NEN 2580:2007 zijn overgenomen met toestemming van NEN te Delft, www.nen.nl._

### 6. Is het bouwwerk betreedbaar?

Een pand moet bij de totstandkoming voor mensen toegankelijk zijn en voldoende stahoogte bieden aan een volwassen persoon met een gemiddeld postuur. 

Een pand dient bij de totstandkoming te beschikken over een of meerdere verticale toegangsdeuren waardoor mensen naar binnen kunnen. Een bouwwerk dat uitsluitend beschikt over andersoortige toegangen, zoals een horizontaal toegangsluik, wordt niet als pand afgebakend.

Een pand dat na een verbouwing geen eigen toegang meer heeft omdat bijvoorbeeld een muur naar een naastgelegen pand is doorgebroken, blijft een apart pand.

### 7. Is het bouwwerk de kleinste eenheid die aan alle criteria voldoet?

Een pand moet ondeelbaar zijn en mag bij de totstandkoming niet kunnen worden opgedeeld in kleinere eenheden die elk afzonderlijk aan de definitie van een pand voldoen.

### 8. Betreft het bouwwerk een uitzondering?

Voor de afbakening van panden gelden bij de vaststelling van dit informatiemodel drie uitzonderingen:

- Militaire objecten:
	Een militair object wordt niet afgebakend wanneer de Minister van Defensie aangeeft dat registratie niet wenselijk is. Normale kantoorruimten en (delen van) kazernes die aan de openbare weg liggen, worden in beginsel wel afgebakend.

- Hobbykassen:
	Een hobbykas (meestal voor priv√©gebruik in tuinen van particulieren) wordt niet als pand afgebakend.

- Bunkers:
	Een historische bunker wordt pas afgebakend wanneer deze in gebruik wordt genomen.

### 9. Baken het bouwwerk af als pand

Dit bouwwerk voldoet aan de BAG-definitie van een pand.

### 10. Het bouwwerk is geen pand

Hoewel dit bouwwerk op zichzelf geen pand is, kan het wel geheel of gedeeltelijk onderdeel zijn van een pand of, opgeknipt in delen, onderdeel zijn van meerdere panden.

### KLAAR
