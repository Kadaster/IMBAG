## Toekenning van nummeraanduidingen

Een verblijfsobject, standplaats of ligplaats heeft altijd een nummeraanduiding voor het hoofdadres en kan een of meerdere nummeraanduidingen voor nevenadressen hebben. Een nevenadres wordt alleen toegekend wanneer er meerdere relevante toegangen zijn aan verschillende openbare ruimten en een toegang een wezenlijke betekenis heeft bij het aanduiden van het object, zoals een leveranciersingang.

De gemeente waarin het verblijfsobject, de standplaats of de ligplaats is gelegen, kent daaraan een of meerdere nummeraanduidingen toe, ongeacht in welke woonplaatsen of gemeenten de gerelateerde openbare ruimten zijn gelegen.

De nummeraanduiding van het hoofdadres ontstaat tegelijk met het verblijfsobject, de standplaats of de ligplaats. De nummeraanduidingen van eventuele nevenadressen ontstaan tegelijk hiermee of later. Als het verblijfsobject, de standplaats of de ligplaats wordt ingetrokken, dan moeten tegelijk ook de nummeraanduiding van het hoofdadres en de nummeraanduidingen van alle eventuele nevenadressen worden ingetrokken (zie hoofdstuk 3.6.2).
